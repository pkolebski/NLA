Stanisław Lem urodził się we Lwowie najprawdopodobniej 13 września 1921[a] 
w rodzinnym mieszkaniu przy ulicy Brajerowskiej 4[3] jako jedyne dziecko 
Samuela Lema (inna forma – Lehm, 1879–1954), lwowskiego lekarza i Sabiny 
Woller (1892–1979). Do aktu urodzenia wpisano jednak datę 12 września, aby 
zgodnie z przesądem uniknąć pecha[2]. Jego rodzice poznali się i zaręczyli 
jeszcze przed I wojną światową, jednak ślub odbył się dopiero po jej 
zakończeniu, gdyż Samuel Lem został powołany do służby w armii 
austro-węgierskiej. Podczas wojny trafił do niewoli rosyjskiej po upadku 
twierdzy Przemyśl i przebywał w obozie jenieckim w Azji Środkowej. Po 
powrocie do Lwowa został asystentem na Wydziale Medycznym Uniwersytetu Jana 
Kazimierza i w kolejnych latach stał się cenionym laryngologiem. Samuel Lem w 
młodości publikował także wiersze i prozę w lwowskiej 
prasie[3][4][5][6][7]. Sabina Lem nie miała wyższego wykształcenia i 
zajmowała się domem[8]. Berta Hescheles, siostra Samuela Lema, była matką 
Mariana Hemara[9] i Henryka Heschelesa[10].

Dzieciństwo i młodość spędził we Lwowie, w zamożnym domu. Rodzina Lemów 
posiadała dwie lwowskie kamienice[11]. Choć miał rodziców z korzeniami 
żydowskimi, twierdził w późniejszych latach, że był wychowany jako 
katolik, a ze względów moralnych deklarował, że jest ateistą[12]; swój 
światopogląd określał również jako agnostycyzm[13][14]. W szkole 
uczestniczył jednak w lekcjach religii mojżeszowej[15]. Był uczniem II 
Państwowego Gimnazjum im. Karola Szajnochy we Lwowie, o czym napisał w 
autobiograficznej książce Wysoki Zamek. Wyniki badań nad inteligencją 
uczniów przeprowadzone przez ówczesne władze oświatowe wykazały, że był 
najinteligentniejszym dzieckiem w południowej Polsce[16]. Na początku lata 
1939 zdał maturę[17]. Ulubionymi lekturami Lema były w tym czasie utwory 
Grabińskiego, Umińskiego, Verne’a i H.G. Wellsa. Pragnął studiować na 
politechnice i zostać uczonym[18].

Po wybuchu II wojny światowej w zaanektowanym przez Związek Radziecki Lwowie 
rozpoczął w 1940 studia medyczne na Wydziale Medycznym Uniwersytetu 
Lwowskiego, wydzielonym następnie w samodzielny Lwowski Instytut Medyczny. 
Wcześniej próbował dostać się na Politechnikę Lwowską, jednak mimo 
zdanego egzaminu nie został przyjęty na wymarzone studia ze względu na 
niewłaściwe w ustroju sowieckim pochodzenie społeczne – powiązania ze 
średnią burżuazją. Wstąpił zatem na medycynę, wykorzystując znajomości 
ojca, by uniknąć poboru do Armii Czerwonej[3][19].

Naukę przerwała w 1941 inwazja Niemiec na ZSRR i niemiecka okupacja, podczas 
której zamknięto wszystkie lwowskie uczelnie. Pomimo żydowskiego 
pochodzenia, wykorzystując fałszywe dokumenty jego rodzina uniknęła 
osadzenia w getcie[3]. Dzięki tym dokumentom Lem zdobył pracę jako pomocnik 
mechanika i spawacz w garażach niemieckiej firmy Rohstofferfassung, która 
zajmowała się odzyskiem metali, na przykład ze zniszczonego sprzętu 
wojskowego[20]. W latach 1941–1942 współpracował z polskim ruchem oporu, 
przekazując mu wykradzioną podczas pozyskiwania złomu amunicję i materiały 
wybuchowe. Próbował się również włączyć w propagandową akcję N 
skierowaną do żołnierzy niemieckich, jednak jego znajomość języka 
niemieckiego nie okazała się wystarczająco biegła. W 1943 roku musiał 
kolejny raz zmienić tożsamość i adres zamieszkania, gdyż obawiał się 
aresztowania za ukrywanie wcześniej na strychu kolegi pochodzenia 
żydowskiego[21]. W 1944, po ponownym wkroczeniu do Lwowa Armii Czerwonej, 
kontynuował studia[22]...